<!DOCTYPE html>
<html>
    <head>
        <meta charset="utf-8">
        
    
        <title> 芳华曲 为梅兰芳大师作 | 中国近代诗二十六 </title>
        <meta name="author"  content="JackeyGao">
        <meta name="description" content="Wizardzhou, 万物有灵且美.">
        <meta name="keywords"  content="Wizardzhou,, Python, Django, Poem, chinese-poetry">
        <meta http-equiv="X-UA-Compatible" content="IE=edge,chrome=1" />
        <meta name="viewport" content="width=device-width, initial-scale=1">
        <link rel="stylesheet" href="../../assets/global.css?v=3334">
        <link rel="stylesheet" href="../../assets/theme.css">
        <link rel="stylesheet" href="../../assets/semantic/components/site.min.css">
        <link rel="apple-touch-icon" sizes="180x180" href="../../assets/favicon/apple-touch-icon.png">
<link rel="icon" type="image/png" sizes="32x32" href="../../assets/favicon/favicon-32x32.png">
<link rel="icon" type="image/png" sizes="16x16" href="../../assets/favicon/favicon-16x16.png">
<link rel="manifest" href="../../assets/favicon/site.webmanifest">
<link rel="mask-icon" href="../../assets/favicon/safari-pinned-tab.svg" color="#5bbad5">
<link rel="shortcut icon" href="../../assets/favicon/favicon.ico">
<meta name="msapplication-TileColor" content="#da532c">
<meta name="msapplication-config" content="../../assets/favicon/browserconfig.xml">
<meta name="theme-color" content="#ffffff">
    <link rel="stylesheet" href="../../assets/semantic/components/grid.min.css">

    </head>
    
    <body>
        <div id="main" style="background-image: url('../../assets/images/ying.png'); ">
        
<div id="detail" class="ui stackable two column grid">
    <div class="zuo column">
        <div class="cover" style="background-image: url('../../images/unsplash191.jpg');">
            <div class="intro">
                <div class="inner">
                来自: <a href="https://unsplash.com" target="blank">unsplash</a>
                </div>
            </div>
        </div>
    </div>
    <div class="you column">
        <div class="poetry">
            <div class="inner-wrapper">
                <div class="title">
                    芳华曲 为梅兰芳大师作
                </div>
                <div class="author">
                    孔凡章
                </div>

                <div class="content" style="padding-left: 1em;">
                     
                     <p>碧城飘渺银河落，两行宫烛迎仙乐。</p>
                     
                     <p>闻道扬州日涉园，梅林地近花神阁。</p>
                     
                     <p>阁畔梅林擅馥芬，一枝分秀到燕云。</p>
                     
                     <p>公孙剑舞风前试，王子笙歌月里闻。</p>
                     
                     <p>菊部百年思济美，梅家三世欲论勋。</p>
                     
                     <p>氍毹屈指推翘楚，应许斯人迥不群。</p>
                     
                     <p>尧疆百战还龙裔，良辰更献逢场戏。</p>
                     
                     <p>甲胄宁辞此夜劳，胭脂不减当年丽。</p>
                     
                     <p>重现杨家穆桂英，深闺正决征辽计。</p>
                     
                     <p>夜阑灯灺卸明妆，花草风雷岁月长。</p>
                     
                     <p>碧海浮沤思浩劫，红旗稽首认归航。</p>
                     
                     <p>哀乐平生余太息，缤纷尘梦一思量。</p>
                     
                     <p>弈叶漪兰本世家，承平歌舞送春华。</p>
                     
                     <p>入时燕赵工蝉钿，绝响同光忆凤琶。</p>
                     
                     <p>卜居夙重芳邻择，斜街尚见刘安宅。</p>
                     
                     <p>何物偏怀合浦珠，宁馨竟是连城璧。</p>
                     
                     <p>坊间重币选萦喉，十斛明珠聘主讴。</p>
                     
                     <p>金谷花开争烂漫，银霄鸾翥任翱游。</p>
                     
                     <p>新妆自介盘龙髻，瑞锦新裁舞雉裘。</p>
                     
                     <p>谁知微霞生拂晓，化为晴蔼丽星球。</p>
                     
                     <p>峨峨宫鬓垂金凤，红楼再现游仙梦。</p>
                     
                     <p>泣玉诗焚泪欲枯，惜花情重心难控。</p>
                     
                     <p>一别阊门事已差，兰闺还泪是生涯。</p>
                     
                     <p>神瑛槛外肠空断，仙蕙林中愿未赊。</p>
                     
                     <p>文场轻笛促繁筝，若个花蹊踽踽行。</p>
                     
                     <p>鹦鹉昨宵春梦恶，蔷薇别院晓寒轻。</p>
                     
                     <p>两袖麝烟饶雅致，一犁鹃雨湿幽情。</p>
                     
                     <p>本惜前身同薄命，更堪亲手葬倾城！一自新声惊四座，不知芳誉满神京。</p>
                     
                     <p>岂有才人拘一格，娵隅毕竟清池窄。</p>
                     
                     <p>乡土何尝惯别离，关山不惮劳行役。</p>
                     
                     <p>一江烟水一山岚，黛色东来玉管酣。</p>
                     
                     <p>香帘独映琴边幕，油壁车迎柳外骖。</p>
                     
                     <p>檀板韵从徐后疾，桐丝声在静中涵。</p>
                     
                     <p>从兹歇浦无双誉，惟有河阳第一堪。</p>
                     
                     <p>最是曲终人散后，余音浑欲醉江南。</p>
                     
                     <p>江南一醉春林霁，沉香亭北花盈砌。</p>
                     
                     <p>华清池畔眼波流，昭阳殿上眉山细。</p>
                     
                     <p>唐宫醉酒擅风神，十万珠云拥太真。</p>
                     
                     <p>玉辇笙箫归禁苑，银觞醽醁遣芳辰。</p>
                     
                     <p>筵前御柳鹦哥慧，冠上宫花凤子驯。</p>
                     
                     <p>迎驾无端嗔力士，降陛浑欲礼词臣。</p>
                     
                     <p>明灯如月照朱颜，活色生香现玉环。</p>
                     
                     <p>顾曲周郎应笑语，此生能见几华鬘？最难珠玉深藏椟，东风雁简来殊服。</p>
                     
                     <p>衣带量程苇一航，帆樯计日桑三宿。</p>
                     
                     <p>远去才尝出岫心，高瞻自有横波目。</p>
                     
                     <p>一时江户起狂潮，朝野知名竟折腰。</p>
                     
                     <p>户外香轮垂紫幕，街头芳树系红绡。</p>
                     
                     <p>源同夏后敦邻谊，乐衍春王谱正韶。</p>
                     
                     <p>梅萼自来尊国色，樱花从此愧天骄。</p>
                     
                     <p>瀛洲卅载成三访，锦瑟朱弦往事遥。</p>
                     
                     <p>雕戈玉帛休重论，恩仇毕竟盈方寸。</p>
                     
                     <p>健笔难描九畹心，情人自有邦家恨。</p>
                     
                     <p>教人肠断感甄吟，清泪年年湿袂襟。</p>
                     
                     <p>憔悴樊笼哀翠羽，邃深宫苑渺青禽。</p>
                     
                     <p>春风玉佩湘皋远，夜月银箫魏阙深。</p>
                     
                     <p>汴京物换愁何许？洛水魂归恨不禁。</p>
                     
                     <p>摩挲酒迹怜衣衽，陈王此醉终难醒。</p>
                     
                     <p>鹓晕依约凤来仪，雉尾依稀花弄影。</p>
                     
                     <p>长门花落写婵娟，永忆飞琼谪降年。</p>
                     
                     <p>寂寞但吟怀旧赋，渺茫空憬再生缘。</p>
                     
                     <p>此心何事最难温？最是相逢铸梦痕！五夜乌栖幽咽曲，人间天上一销魂。</p>
                     
                     <p>云中皓月花前镜，身如花月交相映。</p>
                     
                     <p>载誉翻愁小住难，迎宾转为高名病。</p>
                     
                     <p>堂上王储伉俪尊，门前国使车骑盛。</p>
                     
                     <p>最是鱼鸿应对难，飞来雅意如相竞。</p>
                     
                     <p>彼美西方伫钿车，隆情隔海播春芽。</p>
                     
                     <p>栽来连理和平树，种就芬芳友谊花。</p>
                     
                     <p>交往不须劳使节，霓裳直欲替星槎。</p>
                     
                     <p>阳春到处留新谱，异国冠裳争快睹。</p>
                     
                     <p>丽彩纷生大厦辉，喧宾欲夺群芳主。</p>
                     
                     <p>盛筵相识尽名流，高位频闻颁学府。</p>
                     
                     <p>巨匠论交在艺林，行人风采留歌圃。</p>
                     
                     <p>瑶台阆苑回翔走，梨园霸业应无偶。</p>
                     
                     <p>倾盖萧翁莫逆交，忘年泰老多闻友。</p>
                     
                     <p>一曲横吹调未终，虬髯碧眼同低首。</p>
                     
                     <p>正是芳春鼎盛时，关东严邑起狂飔。</p>
                     
                     <p>江山有地资强敌，风雪无人拯义师。</p>
                     
                     <p>罪有攸归公论在，责无旁贷史臣知。</p>
                     
                     <p>舆图唾手三千里，南宋君臣梦醒迟！直北伤心休远眺，难将恢复期廊庙。</p>
                     
                     <p>白日长怀悄悄忧，丹忱暗艺星星燎。</p>
                     
                     <p>换柱新更敕勒歌，鸣琴顿废清平调。</p>
                     
                     <p>赵宋兴亡在战和，韩程生死空啼笑。</p>
                     
                     <p>天地苍茫强自宽，一行远应香江召。</p>
                     
                     <p>香江此去路漫漫，一缕清芬拂艺坛。</p>
                     
                     <p>箫鼓钧天方雅乐，帆樯沧海忽惊澜。</p>
                     
                     <p>谁知南服嘤鸣意，转作逋逃避祸看。</p>
                     
                     <p>血战雄关坚不守，时逢天运当阳九。</p>
                     
                     <p>凭陵风雨会楼兰，满地烟尘思细柳。</p>
                     
                     <p>泰岳军魂不可招，蒋山王气今何有？附骥伊谁竟虎伥，沐猴有客宁鸡口。</p>
                     
                     <p>江东涂炭事全非，白燕飞来正合围。</p>
                     
                     <p>战后楼台哀冷月，劫余花木耐斜晖。</p>
                     
                     <p>明珰翠羽抛难尽，雾鬓风鬟去不归。</p>
                     
                     <p>谁怜孔雀珍毛羽？殄瘁东南独自飞！纥干无地容寒雀，南溟一样风波恶。</p>
                     
                     <p>异地依人夏屋难，兵时久客春衣薄。</p>
                     
                     <p>等是龙潭虎穴中，归来尚免沦沟壑。</p>
                     
                     <p>一夜鬑鬑忽有须，弹冠新贵漫揶揄。</p>
                     
                     <p>首阳薇蒛情虽异，凝碧琵琶事岂殊？颜色从今非卫玠，情怀长是托昆吾。</p>
                     
                     <p>漫天金鼓身何病？报国银针血溅肤。</p>
                     
                     <p>客边衣食谋生计，吟畔丹青抵宿逋。</p>
                     
                     <p>怜君风义真男子，愧彼衣冠士大夫。</p>
                     
                     <p>竟从脂粉识昆仑，气节炎黄一柱存。</p>
                     
                     <p>尺寸但余唐土地，版图终是旧乾坤！宁从玉石分鸦凤，肯向金陵侍犬豚！冰心自葆坚贞质，不负黄河灌溉恩。</p>
                     
                     <p>社稷飘摇妖焰烈，全民共挽金瓯缺。</p>
                     
                     <p>大地横飞战伐声，名城苦滴英雄血。</p>
                     
                     <p>三户能收牧鼎回，八年尽荡欃枪绝。</p>
                     
                     <p>左衽狂心末日哀，前车旧辱崇朝雪。</p>
                     
                     <p>白下降幡惨不飘，八纮妖梦如烟灭。</p>
                     
                     <p>粉黛生涯未合休，妆成不改旧风流。</p>
                     
                     <p>方期禹甸安阛阓，又报萧墙阋盾矛。</p>
                     
                     <p>天命自来分顺逆，人心终古辨薰莸。</p>
                     
                     <p>横江铁锁空天堑，蔽日银戈下石头。</p>
                     
                     <p>天步艰难终有极，卿云缦缦起神州。</p>
                     
                     <p>闭门久伫南征旆，卷阿喜赋鸾声哕。</p>
                     
                     <p>开国新朝礼俊才，归仁上苑成高会。</p>
                     
                     <p>清时无处不青春，雪拥征轺莅远邻。</p>
                     
                     <p>胜利难忘凝血泪，艰危曾是共荆榛。</p>
                     
                     <p>革命红场犹有迹，长征赤县已无尘。</p>
                     
                     <p>友情无间交弥厚，文杰相逢意倍亲。</p>
                     
                     <p>深情到处留鸿雪，今古歌坛更几人？长蛟卷浪千山黑，由来拯溺原天职。</p>
                     
                     <p>急难何涉愁险巇，同袍肯惜劳心力？鸭绿江桥一线横，国门箫管送佳兵。</p>
                     
                     <p>山前弹雨闻鲸鼓，地下灯云起雁筝。</p>
                     
                     <p>箪食竞援烽火急，弦歌能壮鼓鼙声。</p>
                     
                     <p>紫塞两征完义举，青霜一舞播芳名。</p>
                     
                     <p>此舞舞回千载事，风云楚汉忆龙争。</p>
                     
                     <p>烟霞万古诗重读，大王墓上诗人哭。</p>
                     
                     <p>封侯雍齿正从龙，兴暴重瞳空逐鹿。</p>
                     
                     <p>一曲当场度别姬，干将掠影春山蹙。</p>
                     
                     <p>中原抬眼遍干戈，不逝乌骓可奈何！先入关中秦火熄，重围垓下楚声多。</p>
                     
                     <p>离合神光留剑影，死生敌忾入琴歌。</p>
                     
                     <p>万里尧疆归赤帝，千秋坛坫忆青娥。</p>
                     
                     <p>蛾眉肯为君王死，此恨端应问太阿！樽前项羽惊魂骤，残棋妃子双难救。</p>
                     
                     <p>红颜金钿玉长消，碧血罗衣花欲透。</p>
                     
                     <p>君看吕雉漫垂帘，却笑媚娘工掩袖。</p>
                     
                     <p>争及春风婉娈花，美人名字留身后。</p>
                     
                     <p>从艺宁教一息停，倚栏双鬓已星星。</p>
                     
                     <p>鸿痕梦植花千树，燕影诗描画一屏。</p>
                     
                     <p>有恨江城伤玉笛，无情天意靳金铃！二竖弄人成祸水，一身如寄付空泠。</p>
                     
                     <p>心期自践瑶池约，身世应书玉璧铭。</p>
                     
                     <p>人生美善应无憾。</p>
                     
                     <p>骊曲凄凉未可听。</p>
                     
                     <p>风雨江湖休再涉，冰魂珍重葆余馨。</p>
                     
                     <p>盖棺无愧是行藏，朗月明珠许颉颃。</p>
                     
                     <p>归省敬恭瞻故里，无衣慈惠赋同裳。</p>
                     
                     <p>世事百年终是客，天才一代合称王。</p>
                     
                     <p>迷离钗弁留双影，游戏仙凡又一场。</p>
                     
                     <p>歌云叆叇飞寰宇，名字从来不愧芳。</p>
                     
                     <p>平生事业诗难记，幽怀只借鹍弦閟。</p>
                     
                     <p>慧敏真疑倩女魂，音容妙得闺人意。</p>
                     
                     <p>绝艺珠峰独自臻，严妆轻饰总无伦。</p>
                     
                     <p>延誉每多名士友，留芳不属女儿身。</p>
                     
                     <p>恰如王冠杨卢骆，端合梅优程尚荀。</p>
                     
                     <p>龙门评价惭芜笔，燕市传奇在锦茵。</p>
                     
                     <p>漱玉披香原是梦，不须惆怅问兰因。</p>
                     
                     <p>并世风华孰比高？更留清白惠儿曹。</p>
                     
                     <p>红梅继美闻骍角，丹桂同芳嗣凤毛。</p>
                     
                     <p>每试舞衣新蜀锦，如闻歌管旧云璈。</p>
                     
                     <p>至今"探母"留佳话，姊弟珠旒对蟒袍。</p>
                     
                     <p>弟子韩嫣容色近，音容暗得师门韵。</p>
                     
                     <p>入室公然绮岁能，传灯不禁瑶华问。</p>
                     
                     <p>羯鼓初停世已惊，昙花倏谢天胡靳？后来桃李竟成行，新荫绿遍燕吴郡。</p>
                     
                     <p>清浅蓬莱又几回，年年春去复春来。</p>
                     
                     <p>潘鬓沈腰成水月，舞衫歌扇已尘埃。</p>
                     
                     <p>罗浮一梦终成幻，吴会重吟剧可哀。</p>
                     
                     <p>衣冠优孟登场罢，墓上鲜花锦作堆。</p>
                     
                     <p>太息吾生驹过隙，十年宦迹邯郸客。</p>
                     
                     <p>鴽马空怀冀北惭，精禽莫补天南坼。</p>
                     
                     <p>愁碎关中处士琴，饱看邺下仙人弈。</p>
                     
                     <p>身外浮名剧作场，心头隐痛诗成册。</p>
                     
                     <p>每戒行吟失正声，更惭妄语违诗格。</p>
                     
                     <p>绝世风华过眼才，万花山径几徘徊。</p>
                     
                     <p>原因劲骨存松柏，莫遣贞心没草莱。</p>
                     
                     <p>沉迷吟事浑忘倦，抒怀每借端州砚。</p>
                     
                     <p>晚岁宁辞俭腹讥，诗成旷代名优传。</p>
                     
                </div>


                <div class="meta content">
                    <hr class="line" align="right">
                    <p><a class="link under" href="../../www/list/中国近代诗二十六.html">中国近代诗二十六</a></p>
                    <p></p>
                    <p></p>
                </div>

                
            </div>
        </div>
    </div>
</div>

        <div class="mobile">
            <div id="footer" class="content">
                <div id="jinrishici-tag">水月</div>
                <span id="jinrishici-sentence">掬水月在手，弄花香满衣.</span>
            </div>

            <div class="end content">
                <p>© <a class="link under" href="https://weibo.com/wizardzhou/home">wizardzhou.weibo</a> 2020</p>
            </div>
        </div>
        <a href="http://wizardzhou.gitee.io/poem/" class="home-page" aria-label="View my home">
            <img border="0" src="/images/wizardzhou.png" />
        </a>
        </div>
    </body>
    
    
    <script>
    // 今日诗词
    function jinrishiciLoad () {
        var xhr = new XMLHttpRequest();
        xhr.open('get', 'https://v2.jinrishici.com/one.json');
        xhr.withCredentials = true;
        xhr.onreadystatechange = function () {
          if (xhr.readyState === 4) {
            var data = JSON.parse(xhr.responseText);
            // 处理示例
            var gushici = document.getElementById('jinrishici-sentence');
            gushici.innerText = data.data.content;
            var gushiciTag = document.getElementById('jinrishici-tag');
            if (data.data.matchTags.length > 0) {
                gushiciTag.innerText = data.data.matchTags[0];
            } else {
                gushiciTag.innerText = data.data.origin.author;
            }
          }
        };
        xhr.send();
    }

    jinrishiciLoad()
    </script>
    

</html>