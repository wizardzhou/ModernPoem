<!DOCTYPE html>
<html>
    <head>
        <meta charset="utf-8">
        
    
        <title> 茂林居士忆琴百二绝句 | 中国近代诗五十四 </title>
        <meta name="author"  content="JackeyGao">
        <meta name="description" content="Wizardzhou, 万物有灵且美.">
        <meta name="keywords"  content="Wizardzhou,, Python, Django, Poem, chinese-poetry">
        <meta http-equiv="X-UA-Compatible" content="IE=edge,chrome=1" />
        <meta name="viewport" content="width=device-width, initial-scale=1">
        <link rel="stylesheet" href="../../assets/global.css?v=3334">
        <link rel="stylesheet" href="../../assets/theme.css">
        <link rel="stylesheet" href="../../assets/semantic/components/site.min.css">
        <link rel="apple-touch-icon" sizes="180x180" href="../../assets/favicon/apple-touch-icon.png">
<link rel="icon" type="image/png" sizes="32x32" href="../../assets/favicon/favicon-32x32.png">
<link rel="icon" type="image/png" sizes="16x16" href="../../assets/favicon/favicon-16x16.png">
<link rel="manifest" href="../../assets/favicon/site.webmanifest">
<link rel="mask-icon" href="../../assets/favicon/safari-pinned-tab.svg" color="#5bbad5">
<link rel="shortcut icon" href="../../assets/favicon/favicon.ico">
<meta name="msapplication-TileColor" content="#da532c">
<meta name="msapplication-config" content="../../assets/favicon/browserconfig.xml">
<meta name="theme-color" content="#ffffff">
    <link rel="stylesheet" href="../../assets/semantic/components/grid.min.css">

    </head>
    
    <body>
        <div id="main" style="background-image: url('../../assets/images/ying.png'); ">
        
<div id="detail" class="ui stackable two column grid">
    <div class="zuo column">
        <div class="cover" style="background-image: url('../../images/unsplash236.jpg');">
            <div class="intro">
                <div class="inner">
                来自: <a href="https://unsplash.com" target="blank">unsplash</a>
                </div>
            </div>
        </div>
    </div>
    <div class="you column">
        <div class="poetry">
            <div class="inner-wrapper">
                <div class="title">
                    茂林居士忆琴百二绝句
                </div>
                <div class="author">
                    吴玉如
                </div>

                <div class="content" style="padding-left: 1em;">
                     
                     <p>少小青蛾不识愁，相当花叶自绸缪。</p>
                     
                     <p>百年结恨相思子，别鹄分鸾未白头。</p>
                     
                     <p>阶日晴翻红玉佩，春风抽出绿杨枝。</p>
                     
                     <p>千丝密意谁从解，一寸芳心独自持。</p>
                     
                     <p>惭愧才华作庆宵，拥书摘艳宿相招。</p>
                     
                     <p>螺痕酒晕非吾好，不比明珠爱绿绡。</p>
                     
                     <p>津桥送别意如何，每向晴川惜逝波。</p>
                     
                     <p>笑乐常思相见日，试谁强记读书多。</p>
                     
                     <p>钿蝉金凤鄙时装，翠管银笺尽料量。</p>
                     
                     <p>多少痴儿争欲婿，一生知己属吴郎。</p>
                     
                     <p>犹记青庐红烛下，低鬟结愿侍书城。</p>
                     
                     <p>不依花艳惊郎目，卷轴丹黄过一生。</p>
                     
                     <p>轻雷细雨香车共，紫竹林头霁色殊。</p>
                     
                     <p>带月流波光不去，远星隔岸接平芜。</p>
                     
                     <p>依依嫁后诉从来，惆怅兰闺畏母猜。</p>
                     
                     <p>蓦地喜心时自慰，背闻大父说郎才。</p>
                     
                     <p>笼灯就月是疑非，疑梦相逢喜乍归。</p>
                     
                     <p>并坐清宵论细细，言长翻使泪沾衣。</p>
                     
                     <p>十分春色在儿家，秀句吟成月正斜。</p>
                     
                     <p>圆顶碧文洞房夜，关情莫念旧京华。</p>
                     
                     <p>装绵买布爱粗缯，贫日楼居最上层。</p>
                     
                     <p>称意当时胡不觉，剪裁夜伴读书灯。</p>
                     
                     <p>吹绿东风染柳梢，良辰索句事推敲。</p>
                     
                     <p>最耽白石清空思，闲向春窗手自钞。</p>
                     
                     <p>晴云指点觅孤踪，半日轻离意已慵。</p>
                     
                     <p>磨墨摊书春昼事，照帘花影一重重。</p>
                     
                     <p>紫陌华灯试比肩，垂杨几树碧笼烟。</p>
                     
                     <p>雕璚镂玉浑闲事，旧恨新愁不可诠。</p>
                     
                     <p>隐囊斜倚看多时，暖意纱幮月上迟。</p>
                     
                     <p>爱惜春华教莫睡，东风已过海棠枝。</p>
                     
                     <p>诗肠未与世人同，神韵纡余避饾工。</p>
                     
                     <p>若此同心生不憾，琴娘词句绿窗中。</p>
                     
                     <p>眷依日暮桥南路，冰橇冲寒度雪围。</p>
                     
                     <p>江上冻云吹不去，病中为我结毛衣。</p>
                     
                     <p>屏风六曲别床遮，书满床头处士家。</p>
                     
                     <p>不厌高吟成独卧，几回伴剪烛灯花。</p>
                     
                     <p>花气疏寮蝶梦迷，同扪残篆袅金猊。</p>
                     
                     <p>秋千院落斜阳晚，墙外飞红惜马蹄。</p>
                     
                     <p>喜看奇峰起夏云，楼头徙倚薄红曛。</p>
                     
                     <p>远林野色长桥路，几度归来望见君。</p>
                     
                     <p>小园人静多凉思，薄鬓轻衫总不佻。</p>
                     
                     <p>同倚阑干天际望，一棱秋月可怜宵。</p>
                     
                     <p>青春曲子摸鱼儿，枕畔低吟一笑时。</p>
                     
                     <p>解识深恩无隐事，清愁叵奈梦中词。</p>
                     
                     <p>疏钟□韵秋声里，辨鲁疏鱼到夜分。</p>
                     
                     <p>瓦砚藜床相对坐，不轻言笑自温文。</p>
                     
                     <p>儿眉秀彻动人怜，拜佛时依祖母前。</p>
                     
                     <p>病久偏多思子泪，为卿藏去哭儿篇。</p>
                     
                     <p>迎面朔风雪如掌，晓行三步两回头。</p>
                     
                     <p>牵帏不忍重依枕，归去双眉始解愁。</p>
                     
                     <p>九月离怀百柬过，绿衣人惯却愁魔。</p>
                     
                     <p>一朝病剧飞书报，如此惊魂耐得么。</p>
                     
                     <p>海帆迢递风姨懒，大月船头恨不行。</p>
                     
                     <p>生怕相思添病重，石城已近转心惊。</p>
                     
                     <p>相逢病榻百堪怜，半晌凝眸引手前。</p>
                     
                     <p>谓我心枯情不竭，只无眼泪枕函边。</p>
                     
                     <p>弱腕扶郎思强步，床前咫尺晕垂头。</p>
                     
                     <p>明知撑扎缘何事，欲减郎心一段愁。</p>
                     
                     <p>几边残烛坐更阑，瘦影支床枕未安。</p>
                     
                     <p>愁泪如珠禁不得，佯回头怕病人看。</p>
                     
                     <p>迟郎湖上芙蓉满，待得郎来病已深。</p>
                     
                     <p>杨柳阴中城堞古，青天碧海夜消沉。</p>
                     
                     <p>最伤倚枕气如丝，还间新斋笔砚宜。</p>
                     
                     <p>目录群书由检点，从今卷束自为之。</p>
                     
                     <p>眉棱瘦尽心胡细，记得郎来十日寻。</p>
                     
                     <p>一句伤心求早死，速郎归去慰亲心。</p>
                     
                     <p>幽榇衣衾潜料理，神清午夜语凄然。</p>
                     
                     <p>可怜到死为郎计，世乱须知惜俸钱。</p>
                     
                     <p>皤鬓须看六十娘，无教瘦损笑东阳。</p>
                     
                     <p>谁知一夕丁宁语，日久思维更断肠。</p>
                     
                     <p>轻移忍泪为装裹，合眼舒眉肤若冰。</p>
                     
                     <p>甘后玉人今莫妒，心词密誓两难凭。</p>
                     
                     <p>绣衣就殓覆红衾，口纳珍珠系绛綅。</p>
                     
                     <p>齐整盖棺郎拜尔，梵声直裂此时心。</p>
                     
                     <p>缘何不早山间住，五月江南苦湿炎。</p>
                     
                     <p>诀绝任抛郎不寐，断魂凄雨听廉纤。</p>
                     
                     <p>哀词牵恨到江南，药裹茶铛忍手探。</p>
                     
                     <p>自是两心情义重，旁人错比影梅庵。</p>
                     
                     <p>穗帏遗像香花供，默向门阴化纸钱。</p>
                     
                     <p>一束孝衣空作样，儿魂当戏逐娘边。</p>
                     
                     <p>卅年谶语成何事，造物无端太忌才。</p>
                     
                     <p>身世已怜欢意少，那堪相忆到泉台。</p>
                     
                     <p>连宵惨怛梦中思，排遣无方自不支。</p>
                     
                     <p>惊醒残更犹迸泪，哭他脉尽息无时。</p>
                     
                     <p>银釭醉草闻时辈，粉黛娇娆漫比俦。</p>
                     
                     <p>誓死移天终不变，停辛伫苦一生休。</p>
                     
                     <p>谁言死别胜生离，死别曾无再见时。</p>
                     
                     <p>纵得凭棺判一恸，三生石上渺难期。</p>
                     
                     <p>未依素质夸才思，庸是钟情了宿缘。</p>
                     
                     <p>曾道目非皮相士，教人争得不相怜。</p>
                     
                     <p>郎来引绋惨离鸾，安旅堂中不忍看。</p>
                     
                     <p>殡散回头余箔烬，红棂白纸鄣新棺。</p>
                     
                     <p>三十年来卿梦觉，五千里去我神伤。</p>
                     
                     <p>别离昔日何珍重，瞑目如今不问郎。</p>
                     
                     <p>营斋营奠事凄凉，辞柩将行泪万行。</p>
                     
                     <p>挽句今生难著笔，惟扶木主伴归装。</p>
                     
                     <p>飙轮目极情何限，挥手旗亭事可哀。</p>
                     
                     <p>此际泪珠思昔日，相违犹得盼重来。</p>
                     
                     <p>憔悴何堪宝瑟僵，猜疑枉自破缄珰。</p>
                     
                     <p>要知已是悲孙楚，莫入卢家妒玉堂。</p>
                     
                     <p>旧题弱岁颂头陀，未了因中尽折磨。</p>
                     
                     <p>早使今生不相见，此情来世待如何。</p>
                     
                     <p>心曲沉忧听漏乾，曩时我戚子无欢。</p>
                     
                     <p>可怜反哺身难贷，结爱空言死并棺。</p>
                     
                     <p>埋骨谁逃数尺坟，红颜白发几曾闻。</p>
                     
                     <p>他年东阜安仁思，二鸟枝头愿共君。</p>
                     
                     <p>浪头白雪翻千丈，眼底流云去不回。</p>
                     
                     <p>悄立苍茫无一语，海天拭泪独归来。</p>
                     
                     <p>萧斋笔砚自清疏，归去凝尘待拂除。</p>
                     
                     <p>插架懒开缃帙看，牙签照眼半卿书。</p>
                     
                     <p>朋侪相见劝忘忧，云断兰空愿已休。</p>
                     
                     <p>打叠愁肠寻乐去，无端触景又心头。</p>
                     
                     <p>读书著述待功深，世上今无峻谧淫。</p>
                     
                     <p>锦句红词都散佚，早知珍重护奁吟。</p>
                     
                     <p>临残几叶米颠书，每喜晴窗拾砚余。</p>
                     
                     <p>此日装池成锦帙，一回展对一涟如。</p>
                     
                     <p>蛇惊鸾舞悟多时，善学狂僧自叙词。</p>
                     
                     <p>难得画沙真笔力，不同春蚓写乌丝。</p>
                     
                     <p>亹亹今周期月矣，玉床仍卧旧茵帱。</p>
                     
                     <p>江南几日重相见，生死分携入梦不。</p>
                     
                     <p>细根嫩叶手亲裁，日日摩挲扫碧苔。</p>
                     
                     <p>花木有心应有泪，玉郎忍复见花开。</p>
                     
                     <p>奁无渍粉与零脂，砚匣墨床余网丝。</p>
                     
                     <p>触处伤心还背母，泪泉惟有枕函知。</p>
                     
                     <p>春风词和绿杨天，好句经时转可怜。</p>
                     
                     <p>自古多情多蹭蹬，非卿薄命我无缘。</p>
                     
                     <p>树影檐前惊宿鸟，虫声墙角晚来悲。</p>
                     
                     <p>当头月色天如水，坐久无人冷露垂。</p>
                     
                     <p>爱叠小词长命女，梁间燕子誓成双。</p>
                     
                     <p>年年岁岁为虚愿，结梦迷离恨晓窗。</p>
                     
                     <p>几回惜别几相逢，青鸟殷勤不断踪。</p>
                     
                     <p>一自夜台悲寂寞，单情拾句更无悰。</p>
                     
                     <p>圆荷塞上亦青青，想像银囊墨客醒。</p>
                     
                     <p>携手去经遁园路，而今怅望碧池亭。</p>
                     
                     <p>寒水浮瓜六月时，忆将甘液注冰卮。</p>
                     
                     <p>悲同辍半思如晦，更有人间不断痴。</p>
                     
                     <p>扁舟容与望林隈，暇日排愁水面回。</p>
                     
                     <p>陡忆昔年船口去，凝晨送我渡江来。</p>
                     
                     <p>吾生役役何为者，独此悲烦不可夷。</p>
                     
                     <p>作底私情重儿女，孤高明月照相思。</p>
                     
                     <p>偶抛鱼食水纹圆，水静云开见碧天。</p>
                     
                     <p>嘹唳长空横雁影，一番秋思忆从前。</p>
                     
                     <p>穷愁莫问旧情怀，旧日穷愁尚有涯。</p>
                     
                     <p>此际悲君深似悟，浮生我亦是枯骸。</p>
                     
                     <p>红埋翠陨恨成痴，更有清词付阿谁。</p>
                     
                     <p>莫向者番惊瘦损，玉郎心病已多时。</p>
                     
                     <p>书爱稚登贻便面，同临早许报陈髯。</p>
                     
                     <p>一从卧病江南后，藤骨蕉心久未拈。</p>
                     
                     <p>凉飔拂鬓园林晓，莎径徘徊近画楼。</p>
                     
                     <p>遮莫当时长忆得，池边懒倚昔年秋。</p>
                     
                     <p>弱年消削卿怜我，嫁后辛勤服伺真。</p>
                     
                     <p>谁料而今筋骨健，相思留得哭卿身。</p>
                     
                     <p>伐性烂肠名实鉴，精心不似女儿曹。</p>
                     
                     <p>金题玉躞非虚鹜，浊世从谁曲和高。</p>
                     
                     <p>漫惜多情损少年，少年影事渺如烟。</p>
                     
                     <p>秋慵春瘦浑无赖，禅昧何时彻大千。</p>
                     
                     <p>消息无教铁鹤闻，当年曲饼束元纁。</p>
                     
                     <p>双瞳秋水儿时誉，此日泪泉不可云。</p>
                     
                     <p>榆槐阴满昔时居，野蔓荒楼未剪除。</p>
                     
                     <p>坐处迎凉怜草色，不堪重问碧罗裾。</p>
                     
                     <p>九州博大其惟女，远逝狐疑不可循。</p>
                     
                     <p>一卷离骚同背写，能当珵美又何人。</p>
                     
                     <p>厌厌隐几废书卧，袅袅低吟闻耳边。</p>
                     
                     <p>半睡半醒心不信，芳魂今已隔重泉。</p>
                     
                     <p>雨林残照入秋光，蝴蝶成团过短墙。</p>
                     
                     <p>若使琴娘今傍我，又将题叶惜年芳。</p>
                     
                     <p>岂有黄金买身贵，神全抗目布衣尊。</p>
                     
                     <p>嗟嗟此意无人会，哭汝能甘咬菜根。</p>
                     
                     <p>丁园偶过主人留，风月婆娑树报秋。</p>
                     
                     <p>楼上阑干同倚处，出门月色忍回头。</p>
                     
                     <p>去年忆别秋光暮，今岁秋来意更伤。</p>
                     
                     <p>景色小园吟躞蹀，雨围云气吊斜阳。</p>
                     
                     <p>双心不分成连理，作弄今生敢怨天。</p>
                     
                     <p>妄想嗔痴都解得，只无智慧破牵缠。</p>
                     
                     <p>静对秋花红间紫，纱窗只影鸟声闲。</p>
                     
                     <p>群书堆几甘寥寂，绮障情魔得尽删。</p>
                     
                     <p>铁鹤诗来含笑咏，双修端在几生前。</p>
                     
                     <p>玉人字并吴侬句，特地思量一惘然。</p>
                     
                     <p>六曲屏风空有月，一阶玉露奈何秋。</p>
                     
                     <p>游仙枕上银河畔，量取人间万斛愁。</p>
                     
                     <p>猜道情从身上重，枯时荷叶藕根沉。</p>
                     
                     <p>不知身在情常在，身不在时情更深。</p>
                     
                     <p>凤儿晦迹吊西堂，漫唱伊州玉韵长。</p>
                     
                     <p>恨紫愁红看委土，千年化作瓦鸳鸯。</p>
                     
                     <p>昏昏默揾灯前泪，一一重温往事哀。</p>
                     
                     <p>如此酸心如此恨，今生谁复慰郎来。</p>
                     
                     <p>俗乖寡合异酸咸，知我惟君理默缄。</p>
                     
                     <p>比影双心天亦妒，此情不死毕生衔。</p>
                     
                     <p>腰际香毬紫织囊，十年紧系未相忘。</p>
                     
                     <p>解看泪迹临红烛，鬓影今惟梦影长。</p>
                     
                     <p>失笑昔吟刮骨盐，空闺魂绕水晶帘。</p>
                     
                     <p>牵愁百丈游丝起，何似吴王八茧蚕。</p>
                     
                     <p>丽藻休嫌卑格调，美人香草许消愁。</p>
                     
                     <p>弹毫镂错真情外，谁是人间第一流。</p>
                     
                     <p>不慕乘坚与策肥，挟薪持畚愿空违。</p>
                     
                     <p>生平若个真知己，肺腑楂枒事事非。</p>
                     
                     <p>昔比黄花笑易安，今歌白纻一生酸。</p>
                     
                     <p>玉台朝蕣何由写，兀坐凝思任墨乾。</p>
                     
                     <p>相忆试敲两耳铛，梦中幽恨亦难平。</p>
                     
                     <p>纵然说与多情种，空向尘寰忏这生。</p>
                     
                     <p>谢家池馆动高吟，极目东风散晓阴。</p>
                     
                     <p>何必万花纷照眼，惟然一色可清心。</p>
                     
                     <p>生憎闹市回形迹，自爱藏山忘浅深。</p>
                     
                     <p>最是天街酥小雨，却无好处到而今。</p>
                     
                </div>


                <div class="meta content">
                    <hr class="line" align="right">
                    <p><a class="link under" href="../../www/list/中国近代诗五十四.html">中国近代诗五十四</a></p>
                    <p></p>
                    <p></p>
                </div>

                
            </div>
        </div>
    </div>
</div>

        <div class="mobile">
            <div id="footer" class="content">
                <div id="jinrishici-tag">水月</div>
                <span id="jinrishici-sentence">掬水月在手，弄花香满衣.</span>
            </div>

            <div class="end content">
                <p>© <a class="link under" href="https://weibo.com/wizardzhou/home">wizardzhou.weibo</a> 2020</p>
            </div>
        </div>
        <a href="http://wizardzhou.gitee.io/poem/" class="home-page" aria-label="View my home">
            <img border="0" src="/images/wizardzhou.png" />
        </a>
        </div>
    </body>
    
    
    <script>
    // 今日诗词
    function jinrishiciLoad () {
        var xhr = new XMLHttpRequest();
        xhr.open('get', 'https://v2.jinrishici.com/one.json');
        xhr.withCredentials = true;
        xhr.onreadystatechange = function () {
          if (xhr.readyState === 4) {
            var data = JSON.parse(xhr.responseText);
            // 处理示例
            var gushici = document.getElementById('jinrishici-sentence');
            gushici.innerText = data.data.content;
            var gushiciTag = document.getElementById('jinrishici-tag');
            if (data.data.matchTags.length > 0) {
                gushiciTag.innerText = data.data.matchTags[0];
            } else {
                gushiciTag.innerText = data.data.origin.author;
            }
          }
        };
        xhr.send();
    }

    jinrishiciLoad()
    </script>
    

</html>