<!DOCTYPE html>
<html>
    <head>
        <meta charset="utf-8">
        
    
        <title> 金粉泪五十六首 | 中国近代诗五十五 </title>
        <meta name="author"  content="JackeyGao">
        <meta name="description" content="Wizardzhou, 万物有灵且美.">
        <meta name="keywords"  content="Wizardzhou,, Python, Django, Poem, chinese-poetry">
        <meta http-equiv="X-UA-Compatible" content="IE=edge,chrome=1" />
        <meta name="viewport" content="width=device-width, initial-scale=1">
        <link rel="stylesheet" href="../../assets/global.css?v=3334">
        <link rel="stylesheet" href="../../assets/theme.css">
        <link rel="stylesheet" href="../../assets/semantic/components/site.min.css">
        <link rel="apple-touch-icon" sizes="180x180" href="../../assets/favicon/apple-touch-icon.png">
<link rel="icon" type="image/png" sizes="32x32" href="../../assets/favicon/favicon-32x32.png">
<link rel="icon" type="image/png" sizes="16x16" href="../../assets/favicon/favicon-16x16.png">
<link rel="manifest" href="../../assets/favicon/site.webmanifest">
<link rel="mask-icon" href="../../assets/favicon/safari-pinned-tab.svg" color="#5bbad5">
<link rel="shortcut icon" href="../../assets/favicon/favicon.ico">
<meta name="msapplication-TileColor" content="#da532c">
<meta name="msapplication-config" content="../../assets/favicon/browserconfig.xml">
<meta name="theme-color" content="#ffffff">
    <link rel="stylesheet" href="../../assets/semantic/components/grid.min.css">

    </head>
    
    <body>
        <div id="main" style="background-image: url('../../assets/images/ying.png'); ">
        
<div id="detail" class="ui stackable two column grid">
    <div class="zuo column">
        <div class="cover" style="background-image: url('../../images/img70.jpg');">
            <div class="intro">
                <div class="inner">
                来自: <a href="#" target="blank">互联网</a>
                </div>
            </div>
        </div>
    </div>
    <div class="you column">
        <div class="poetry">
            <div class="inner-wrapper">
                <div class="title">
                    金粉泪五十六首
                </div>
                <div class="author">
                    陈独秀
                </div>

                <div class="content" style="padding-left: 1em;">
                     
                     <p>放弃燕云战马豪，胡儿醉梦倚天骄。</p>
                     
                     <p>此身犹未成衰骨，梦里寒霜夜渡辽。</p>
                     
                     <p>要人玩耍新生活，贪吏难招死国魂。</p>
                     
                     <p>家国兴亡都不管，满城争看放风筝。</p>
                     
                     <p>清党倒党一手来，万般复古太平哉。</p>
                     
                     <p>当年北伐诚多事，笑倒蓝衣吴秀才。</p>
                     
                     <p>经正民兴礼教尊，救亡端赖旧文明。</p>
                     
                     <p>投壶雅集孙联帅，不愧先知先觉人。</p>
                     
                     <p>世事从来似弈棋，黄龙青白耍斯梯。</p>
                     
                     <p>红袍不及蓝袍好，行酒青衣古有之。</p>
                     
                     <p>抽水马桶少不了，洋房汽车冇不行。</p>
                     
                     <p>此外摩登齐破坏，长袍骑射庆升平。</p>
                     
                     <p>五四五卅亡国祸，造反武昌更不该。</p>
                     
                     <p>微笑捻须张大辫，石头城畔日徘徊。</p>
                     
                     <p>一国三公赣港宁，可怜诸葛竟分身。</p>
                     
                     <p>党中无派缘清党，阿斗先生双眼明。</p>
                     
                     <p>庶人议政干刑典，民气销沉受品弹。</p>
                     
                     <p>莫道官家难说话，本来百姓做人难。</p>
                     
                     <p>兵车方过忍朝饥，租吏追呼乌夜啼。</p>
                     
                     <p>壮者逃亡老者泣，将军救国要飞机。</p>
                     
                     <p>飞机轰炸名城堕，将士欢呼百姓愁。</p>
                     
                     <p>虏马临江却沉寂，天朝不战示怀柔。</p>
                     
                     <p>批颊何颜见妇人，妇人忍辱重黄金。</p>
                     
                     <p>高官我做他何恤，廉耻声声教国民。</p>
                     
                     <p>士气嚣张应付难，读书救国最平安。</p>
                     
                     <p>埋头学得胡儿语，好待荣膺甲必丹。</p>
                     
                     <p>民智民权是祸胎，防微只有倒车开。</p>
                     
                     <p>蠃家万世为皇帝，全仗愚民二字来。</p>
                     
                     <p>木鞋踏破黄河北，救国三民有万能。</p>
                     
                     <p>革命维新皆反动，祭陵保墓建中兴。</p>
                     
                     <p>四方烽火入边城，修庙扶乩更念经。</p>
                     
                     <p>国削民奴皆细事，首宜复古正人心。</p>
                     
                     <p>人心一正般般古，四裔夷酋自罢兵。</p>
                     
                     <p>中国圣人长训政，紫金山色万年青。</p>
                     
                     <p>德赛自来同命运，圣功王道怎分开。</p>
                     
                     <p>忏除犯上无君罪，齐到金刚法会来。</p>
                     
                     <p>宝华山上暗生春，春满书斋不二门。</p>
                     
                     <p>妒病难医今有药，老僧同榻尔何能。</p>
                     
                     <p>艮兑成名老运亨，不虞落水仗天星。</p>
                     
                     <p>只怜虎子风流甚，斩祀汪汪长叹声。</p>
                     
                     <p>保墓贤人别有思，痛心考古播邪辞。</p>
                     
                     <p>三皇五帝推翻后，稻桶灰飞大圣悲。</p>
                     
                     <p>两载匆匆亡四省，三民赫赫壮千秋。</p>
                     
                     <p>中华终有新生命，海底弘开纪念周。</p>
                     
                     <p>长城以外非吾土，万里黄河惨淡流。</p>
                     
                     <p>还有长江天堑在，贵人高枕永无忧。</p>
                     
                     <p>苏马幽居蒋蔡逃，胡儿拍手汉号啕。</p>
                     
                     <p>儿皇忠悃应无矢，母事皇军汗马劳。</p>
                     
                     <p>人心不古民德薄，中夏亡君世道忧。</p>
                     
                     <p>幸有安排谢邻国，首宜统一庆车邮。</p>
                     
                     <p>关东少帅如兄弟，淮上勋臣师道尊。</p>
                     
                     <p>钦慕抒诚承雅教，何郎软语最温存。</p>
                     
                     <p>虎狼百万昼横行，兴复农村气象新。</p>
                     
                     <p>吸尽苛捐三百种，贫民血肉有黄金。</p>
                     
                     <p>低头分取一杯羹，实业宣传花样新。</p>
                     
                     <p>机器农场偷卖尽，增加生产厚民生。</p>
                     
                     <p>分肥不及暗生嗔，蹩脚先生老气横。</p>
                     
                     <p>唯一辉煌新建设，前朝灯火万家明。</p>
                     
                     <p>严刑重典事唐皇，炮烙凌迟亦大方。</p>
                     
                     <p>暴虐秦皇绝千古，未闻博浪狙张良。</p>
                     
                     <p>贪夫济济盈朝右，英俊雕残国脉衰。</p>
                     
                     <p>孕妇婴儿甘并命，血腥吹满雨花台。</p>
                     
                     <p>开门闭户两争持，佝偻主人佯不知。</p>
                     
                     <p>幸有雄兵过百万，威加百姓不迟疑。</p>
                     
                     <p>感恩党国诚宽大，并未焚书只禁书。</p>
                     
                     <p>民国也兴文字狱，共和一命早呜呼。</p>
                     
                     <p>麻雀乌鸦总祸胎，投机彩票禁难开。</p>
                     
                     <p>检查毒品官家利，奖券航空大发财。</p>
                     
                     <p>故宫春色悄然去，无私王冠只一端。</p>
                     
                     <p>南下明珠三百箧，满朝元老面团团。</p>
                     
                     <p>珊珊媚骨吴兴体，书法由来见性真。</p>
                     
                     <p>不识恩仇识权位，古今如此读书人。</p>
                     
                     <p>拳乱偿金万民血，故宫宝器尽连城。</p>
                     
                     <p>要人垄断伶人喜，一掷缠头十万金。</p>
                     
                     <p>十三万万债台高，破产惊呼路政糟。</p>
                     
                     <p>太子叼光三百万，宗臣外府大荷包。</p>
                     
                     <p>萧何立法身难免，嗾杀陈郎道路哀。</p>
                     
                     <p>司马家儿同眷属，祝君终老妙高台。</p>
                     
                     <p>凛凛威风御史台，三光荫下集群才。</p>
                     
                     <p>狐狸暗笑苍蝇拍，心眼歪时嘴亦歪。</p>
                     
                     <p>一门亲贵人称羡，宋玉高唐结主欢。</p>
                     
                     <p>几见司农轻授受，乃知裙带胜衣冠。</p>
                     
                     <p>党权为重国权轻，破碎山河万众惊。</p>
                     
                     <p>弃地丧权非细事，庙谟密定两三人。</p>
                     
                     <p>严惩鸦片不容情，高坐唐皇国法尊。</p>
                     
                     <p>为免欠呻频掩袖，好将烟泡暗中吞。</p>
                     
                     <p>鸦片专营陆海军，明严烟禁暗销行。</p>
                     
                     <p>州官放火寻常事，巢县新焚八大村。</p>
                     
                     <p>嫌疑反动日惊心，拱默公卿致太平。</p>
                     
                     <p>干事委员资笑谑，女权不重重花瓶。</p>
                     
                     <p>法外有法党中党，继美沙俄黑百人。</p>
                     
                     <p>囚捕无须烦警吏，杀人如草不闻声。</p>
                     
                     <p>皇皇大典枉抡才，官运高低靠后台。</p>
                     
                     <p>封锁未成民已苦，七分政治费疑猜。</p>
                     
                     <p>苛捐榨尽民间血，百业凋残袖手看。</p>
                     
                     <p>商贾不知遗教美，但愁歇业忍饥寒。</p>
                     
                     <p>观瞻对外苦周旋，索命难延建设捐。</p>
                     
                     <p>白发翁媪双跪泣，乞留敝絮过冬天。</p>
                     
                     <p>委员提款连翩至，心软州官持印逃。</p>
                     
                     <p>入室无人拘妇去，婴儿索乳苦哀号。</p>
                     
                     <p>垣墙属耳党先生，士气消沉官远亨。</p>
                     
                     <p>闭户闭心兼闭口，莫伤亡国且偷生。</p>
                     
                     <p>虏民夺地数千里，使节依然笑语迎。</p>
                     
                     <p>无力复仇应抱恨，如何握手进香苹。</p>
                     
                     <p>健儿委弃在疆场，万姓流离半死伤。</p>
                     
                     <p>未战先逃恬不耻，回銮盛典大铺张。</p>
                     
                     <p>嫩江血战惊强敌，爱国男儿自主张。</p>
                     
                     <p>雪地冰天谁管得，东风吹暖半闲堂。</p>
                     
                     <p>专制难期政令宽，每因功业震人寰。</p>
                     
                     <p>未闻辱国儿皇帝，亦欲伊周一例看。</p>
                     
                     <p>自来亡国多妖孽，一世兴衰照眼明。</p>
                     
                     <p>幸有艰难能炼骨，依然白发老书生。</p>
                     
                </div>


                <div class="meta content">
                    <hr class="line" align="right">
                    <p><a class="link under" href="../../www/list/中国近代诗五十五.html">中国近代诗五十五</a></p>
                    <p></p>
                    <p></p>
                </div>

                
            </div>
        </div>
    </div>
</div>

        <div class="mobile">
            <div id="footer" class="content">
                <div id="jinrishici-tag">水月</div>
                <span id="jinrishici-sentence">掬水月在手，弄花香满衣.</span>
            </div>

            <div class="end content">
                <p>© <a class="link under" href="https://weibo.com/wizardzhou/home">wizardzhou.weibo</a> 2020</p>
            </div>
        </div>
        <a href="http://wizardzhou.gitee.io/poem/" class="home-page" aria-label="View my home">
            <img border="0" src="/images/wizardzhou.png" />
        </a>
        </div>
    </body>
    
    
    <script>
    // 今日诗词
    function jinrishiciLoad () {
        var xhr = new XMLHttpRequest();
        xhr.open('get', 'https://v2.jinrishici.com/one.json');
        xhr.withCredentials = true;
        xhr.onreadystatechange = function () {
          if (xhr.readyState === 4) {
            var data = JSON.parse(xhr.responseText);
            // 处理示例
            var gushici = document.getElementById('jinrishici-sentence');
            gushici.innerText = data.data.content;
            var gushiciTag = document.getElementById('jinrishici-tag');
            if (data.data.matchTags.length > 0) {
                gushiciTag.innerText = data.data.matchTags[0];
            } else {
                gushiciTag.innerText = data.data.origin.author;
            }
          }
        };
        xhr.send();
    }

    jinrishiciLoad()
    </script>
    

</html>