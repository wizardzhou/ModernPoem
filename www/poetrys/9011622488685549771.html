<!DOCTYPE html>
<html>
    <head>
        <meta charset="utf-8">
        
    
        <title> 题痴仙无闷草堂遗集谒明延平郡王祠 | 中国近代诗三十七 </title>
        <meta name="author"  content="JackeyGao">
        <meta name="description" content="Wizardzhou, 万物有灵且美.">
        <meta name="keywords"  content="Wizardzhou,, Python, Django, Poem, chinese-poetry">
        <meta http-equiv="X-UA-Compatible" content="IE=edge,chrome=1" />
        <meta name="viewport" content="width=device-width, initial-scale=1">
        <link rel="stylesheet" href="../../assets/global.css?v=3334">
        <link rel="stylesheet" href="../../assets/theme.css">
        <link rel="stylesheet" href="../../assets/semantic/components/site.min.css">
        <link rel="apple-touch-icon" sizes="180x180" href="../../assets/favicon/apple-touch-icon.png">
<link rel="icon" type="image/png" sizes="32x32" href="../../assets/favicon/favicon-32x32.png">
<link rel="icon" type="image/png" sizes="16x16" href="../../assets/favicon/favicon-16x16.png">
<link rel="manifest" href="../../assets/favicon/site.webmanifest">
<link rel="mask-icon" href="../../assets/favicon/safari-pinned-tab.svg" color="#5bbad5">
<link rel="shortcut icon" href="../../assets/favicon/favicon.ico">
<meta name="msapplication-TileColor" content="#da532c">
<meta name="msapplication-config" content="../../assets/favicon/browserconfig.xml">
<meta name="theme-color" content="#ffffff">
    <link rel="stylesheet" href="../../assets/semantic/components/grid.min.css">

    </head>
    
    <body>
        <div id="main" style="background-image: url('../../assets/images/ying.png'); ">
        
<div id="detail" class="ui stackable two column grid">
    <div class="zuo column">
        <div class="cover" style="background-image: url('../../images/unsplash224.jpg');">
            <div class="intro">
                <div class="inner">
                来自: <a href="https://unsplash.com" target="blank">unsplash</a>
                </div>
            </div>
        </div>
    </div>
    <div class="you column">
        <div class="poetry">
            <div class="inner-wrapper">
                <div class="title">
                    题痴仙无闷草堂遗集谒明延平郡王祠
                </div>
                <div class="author">
                    苏大山
                </div>

                <div class="content" style="padding-left: 1em;">
                     
                     <p>我家刺桐之城南，距王之家相隔七十里。</p>
                     
                     <p>五马奔江一马回，蜿蜒到海山隆起。</p>
                     
                     <p>维舟岁暮霜满天，寒潮龁石利如齿。</p>
                     
                     <p>手携村酒酹王祠，耳门旁启破碣峙。</p>
                     
                     <p>凄凉父老话墙东，道是铁锁双扉二百祀。</p>
                     
                     <p>今我鼓轮渡海来，红羊再换天地圮。</p>
                     
                     <p>长白山头风雨哀，鸱鸮无声予室毁。</p>
                     
                     <p>忍把江山付与人，似此亡国创局真。</p>
                     
                     <p>僪佹不如当年弃掷一珠厓，人心弗逐草鸡死。</p>
                     
                     <p>箫鼓纷纷报赛忙，争掬寒泉荐兰芷。</p>
                     
                     <p>崇王之德报王功，危檐切日云凝紫。</p>
                     
                     <p>振衣我复谒王祠，独立苍茫凭故垒。</p>
                     
                     <p>饶舌贯一扬枯灰，起年灭年双甲子。</p>
                     
                     <p>讵真神怒触羊山，胡虏之福天相尔。</p>
                     
                     <p>又非龙碽偶不灵，荡决百战终难恃。</p>
                     
                     <p>乃叹天心人事不可知，金陵之役甘洪战败楼船燬。</p>
                     
                     <p>画牢江戒弗奋飞，投书痛哭还苍水。</p>
                     
                     <p>成败英雄休更论，大笑区区羞得雉。</p>
                     
                     <p>回忆焚罢青衣哭庙时，斗血磅礡冲冠发怒指。</p>
                     
                     <p>桃花山上起誓师，子弟藤牌多才技。</p>
                     
                     <p>峨峨金厦两门高，奈何踣鹿争角犄。</p>
                     
                     <p>二云已殉稚山焚，南来慷慨无奇士。</p>
                     
                     <p>云根汉影石且沈，腥膻莫涤河山耻。</p>
                     
                     <p>崎岖辟地毗舍耶，挥戈一怒驱彼荷兰之人如羊豕。</p>
                     
                     <p>生聚十年倘可期，或者捲土重来报一矢。</p>
                     
                     <p>胡为垂天翼折鹏不还，徒使风冷扶摇终南徙。</p>
                     
                     <p>古来英雄无命鼎以亡，况王之年三十有九耳。</p>
                     
                     <p>持此东都尺地比田横，岛上五百头颅空掷矣。</p>
                     
                     <p>低徊往事百感纷，河清再见知难俟。</p>
                     
                     <p>汉腊未应遗老忘，中原谁念轩辕纪。</p>
                     
                     <p>梨洲特笔自森严，始末一篇非信史。</p>
                     
                     <p>亭林海上空表哀，愁杀夷门频拊髀。</p>
                     
                     <p>惟有牧斋和杜秋兴诗，风人妙得春秋旨。</p>
                     
                     <p>功狗宁知非种锄，论定诛心追祸始。</p>
                     
                     <p>靖南竖子未足谋，卖汝腊丸之中书片纸。</p>
                     
                     <p>更将海外半壁断送之，直与贩国承畴同一揆。</p>
                     
                     <p>不则朝廷猜忌靖海方正深，安能加以推心仗驱使。</p>
                     
                     <p>天命虽云有所归，相公事业毋乃鄙。</p>
                     
                     <p>吁嗟乎，宋人灭宋弘范张，我欲援例大书光地李。</p>
                     
                </div>


                <div class="meta content">
                    <hr class="line" align="right">
                    <p><a class="link under" href="../../www/list/中国近代诗三十七.html">中国近代诗三十七</a></p>
                    <p></p>
                    <p></p>
                </div>

                
            </div>
        </div>
    </div>
</div>

        <div class="mobile">
            <div id="footer" class="content">
                <div id="jinrishici-tag">水月</div>
                <span id="jinrishici-sentence">掬水月在手，弄花香满衣.</span>
            </div>

            <div class="end content">
                <p>© <a class="link under" href="https://weibo.com/wizardzhou/home">wizardzhou.weibo</a> 2020</p>
            </div>
        </div>
        <a href="http://wizardzhou.gitee.io/poem/" class="home-page" aria-label="View my home">
            <img border="0" src="/images/wizardzhou.png" />
        </a>
        </div>
    </body>
    
    
    <script>
    // 今日诗词
    function jinrishiciLoad () {
        var xhr = new XMLHttpRequest();
        xhr.open('get', 'https://v2.jinrishici.com/one.json');
        xhr.withCredentials = true;
        xhr.onreadystatechange = function () {
          if (xhr.readyState === 4) {
            var data = JSON.parse(xhr.responseText);
            // 处理示例
            var gushici = document.getElementById('jinrishici-sentence');
            gushici.innerText = data.data.content;
            var gushiciTag = document.getElementById('jinrishici-tag');
            if (data.data.matchTags.length > 0) {
                gushiciTag.innerText = data.data.matchTags[0];
            } else {
                gushiciTag.innerText = data.data.origin.author;
            }
          }
        };
        xhr.send();
    }

    jinrishiciLoad()
    </script>
    

</html>