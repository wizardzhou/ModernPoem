<!DOCTYPE html>
<html>
    <head>
        <meta charset="utf-8">
        
    
        <title> 摄山纪游诗十首 栖霞山驿 | 中国近代诗五十六 </title>
        <meta name="author"  content="JackeyGao">
        <meta name="description" content="Wizardzhou, 万物有灵且美.">
        <meta name="keywords"  content="Wizardzhou,, Python, Django, Poem, chinese-poetry">
        <meta http-equiv="X-UA-Compatible" content="IE=edge,chrome=1" />
        <meta name="viewport" content="width=device-width, initial-scale=1">
        <link rel="stylesheet" href="../../assets/global.css?v=3334">
        <link rel="stylesheet" href="../../assets/theme.css">
        <link rel="stylesheet" href="../../assets/semantic/components/site.min.css">
        <link rel="apple-touch-icon" sizes="180x180" href="../../assets/favicon/apple-touch-icon.png">
<link rel="icon" type="image/png" sizes="32x32" href="../../assets/favicon/favicon-32x32.png">
<link rel="icon" type="image/png" sizes="16x16" href="../../assets/favicon/favicon-16x16.png">
<link rel="manifest" href="../../assets/favicon/site.webmanifest">
<link rel="mask-icon" href="../../assets/favicon/safari-pinned-tab.svg" color="#5bbad5">
<link rel="shortcut icon" href="../../assets/favicon/favicon.ico">
<meta name="msapplication-TileColor" content="#da532c">
<meta name="msapplication-config" content="../../assets/favicon/browserconfig.xml">
<meta name="theme-color" content="#ffffff">
    <link rel="stylesheet" href="../../assets/semantic/components/grid.min.css">

    </head>
    
    <body>
        <div id="main" style="background-image: url('../../assets/images/ying.png'); ">
        
<div id="detail" class="ui stackable two column grid">
    <div class="zuo column">
        <div class="cover" style="background-image: url('../../images/unsplash267.jpg');">
            <div class="intro">
                <div class="inner">
                来自: <a href="https://unsplash.com" target="blank">unsplash</a>
                </div>
            </div>
        </div>
    </div>
    <div class="you column">
        <div class="poetry">
            <div class="inner-wrapper">
                <div class="title">
                    摄山纪游诗十首 栖霞山驿
                </div>
                <div class="author">
                    黄侃
                </div>

                <div class="content" style="padding-left: 1em;">
                     
                     <p>山桃明夕阳，轻轺过村坞。</p>
                     
                     <p>重岭藏招提，灵境未易睹。</p>
                     
                     <p>永怀高栖人，舍宅事已古。</p>
                     
                     <p>虽惭幽贞操，亦欲洗尘土。</p>
                     
                     <p>翠屏当我前，攀陟不足苦。</p>
                     
                     <p>况得将家来，更有良朋伍。</p>
                     
                     <p>山中富水石，世上多豺虎。</p>
                     
                     <p>遐心此焉契，送老甘林莽。</p>
                     
                     <p>昏鸦邀我来，共听香林鼓。</p>
                     
                     <p>伞山尚其名，亭僮似车盖。</p>
                     
                     <p>我从葩瑵间，仰观天晻霭。</p>
                     
                     <p>繁英作金华，赪霞充綪茷。</p>
                     
                     <p>竟欲乘云车，一与群真会。</p>
                     
                     <p>尝闻明居士，皎皎缁尘外。</p>
                     
                     <p>眇然一精庐，久矣同蝉蜕。</p>
                     
                     <p>浮屠岂不贪，此宅尚烦丐。</p>
                     
                     <p>写象遍苔岩，供养亦已汰。</p>
                     
                     <p>桃萼点华鬘，松涛和清籁。</p>
                     
                     <p>徘徊香门前，永愿辞尘壒。</p>
                     
                     <p>隋家崇佛事，壮观逾南朝。</p>
                     
                     <p>峨峨崒堵波，千载峙烟霄。</p>
                     
                     <p>当时诸巧工，变相穷摹描。</p>
                     
                     <p>艺能绝薪燄，名氏随风飘。</p>
                     
                     <p>徒令海西客，赞叹不敢骄。</p>
                     
                     <p>何独一元琳，巨象存山椒。</p>
                     
                     <p>瞻拜浑忘疲，凉月升松标。</p>
                     
                     <p>春月已娱人，况在深山里。</p>
                     
                     <p>圆光出东峰，法界浮氛滓。</p>
                     
                     <p>杖策遂跻攀，良游未可歭。</p>
                     
                     <p>行登玉冠峰，千岩绕吾趾。</p>
                     
                     <p>长啸作鸾音，寥天送神理。</p>
                     
                     <p>芬馨发草树，山溜清入耳。</p>
                     
                     <p>冲襟得胜缘，此遇平生始。</p>
                     
                     <p>但畏晨钟鸣，便令清景驶。</p>
                     
                     <p>朝暾入深树，揽衣亟呼俦。</p>
                     
                     <p>誓登云峰上，一瞰沧江流。</p>
                     
                     <p>中道伤故人，灵骨痉山幽。</p>
                     
                     <p>折麻聊展拜，尚忆平生不。</p>
                     
                     <p>无生亦无灭，白云去夷犹。</p>
                     
                     <p>前行登崱屴，十步欲九留。</p>
                     
                     <p>巍峨三茅宫，苍然居上头。</p>
                     
                     <p>僶俛陟其巅，快哉豁双眸。</p>
                     
                     <p>钟山如部娄，万物成蜉蝣。</p>
                     
                     <p>举觞劝青天，乐死复何求。</p>
                     
                     <p>衡山有禹碑，未知谁所造。</p>
                     
                     <p>袭缪欺方来，陋儒滋足媢。</p>
                     
                     <p>惟有天开岩，劖削自玄昊。</p>
                     
                     <p>真宰之所存，稍足慰孤抱。</p>
                     
                     <p>谛观昔人书，半掩丰草茆。</p>
                     
                     <p>空山水潺湲，高冥日旰暤。</p>
                     
                     <p>古今归一眴，怊怅焉能道。</p>
                     
                     <p>昔年诵离骚，意已愤谗谄。</p>
                     
                     <p>虽云谣咏工，恶名不可掩。</p>
                     
                     <p>生为豺虎弃，死乃托岩隒。</p>
                     
                     <p>言毒类脩蛇，俗说匪深贬。</p>
                     
                     <p>犹蒙象教力，久及脱缠染。</p>
                     
                     <p>一发菩提心，荦确失其险。</p>
                     
                     <p>寄言彼纤人，可以息诐憸。</p>
                     
                     <p>赁庐爱建业，独恨井水浑。</p>
                     
                     <p>及兹得槛泉，一饮清而暾。</p>
                     
                     <p>沈竿测其底，奇诡难具论。</p>
                     
                     <p>蠙蛛何玓瓅，石罅徐徐喷。</p>
                     
                     <p>所畏扰潜虬，近瞩不敢扪。</p>
                     
                     <p>何须觅品外，即此瑩心魂。</p>
                     
                     <p>江碑出重摹，王记嗟久缺。</p>
                     
                     <p>唐宗擘窠书，何人妄镌锲。</p>
                     
                     <p>东海有双鸾，题名留嵽嵲。</p>
                     
                     <p>苔藓虽斑璘，幸未全瀎泧。</p>
                     
                     <p>篆法超斯冰，毫芒示真诀。</p>
                     
                     <p>不但洨长书，收拾存埻臬。</p>
                     
                     <p>山灵长护持，毋令閟嵓穴。</p>
                     
                     <p>山川本无情，会心皆足恋。</p>
                     
                     <p>矧伊林壑美，古来集群彦。</p>
                     
                     <p>涧户鲜猿惊，原野从龙战。</p>
                     
                     <p>九州岂不广，老至恐难遍。</p>
                     
                     <p>昨游逢嘉月，宵景弥堪忭。</p>
                     
                     <p>今晨叹有渰，气候曛朝变。</p>
                     
                     <p>后来知如何，临发怀深眷。</p>
                     
                </div>


                <div class="meta content">
                    <hr class="line" align="right">
                    <p><a class="link under" href="../../www/list/中国近代诗五十六.html">中国近代诗五十六</a></p>
                    <p></p>
                    <p></p>
                </div>

                
            </div>
        </div>
    </div>
</div>

        <div class="mobile">
            <div id="footer" class="content">
                <div id="jinrishici-tag">水月</div>
                <span id="jinrishici-sentence">掬水月在手，弄花香满衣.</span>
            </div>

            <div class="end content">
                <p>© <a class="link under" href="https://weibo.com/wizardzhou/home">wizardzhou.weibo</a> 2020</p>
            </div>
        </div>
        <a href="http://wizardzhou.gitee.io/poem/" class="home-page" aria-label="View my home">
            <img border="0" src="/images/wizardzhou.png" />
        </a>
        </div>
    </body>
    
    
    <script>
    // 今日诗词
    function jinrishiciLoad () {
        var xhr = new XMLHttpRequest();
        xhr.open('get', 'https://v2.jinrishici.com/one.json');
        xhr.withCredentials = true;
        xhr.onreadystatechange = function () {
          if (xhr.readyState === 4) {
            var data = JSON.parse(xhr.responseText);
            // 处理示例
            var gushici = document.getElementById('jinrishici-sentence');
            gushici.innerText = data.data.content;
            var gushiciTag = document.getElementById('jinrishici-tag');
            if (data.data.matchTags.length > 0) {
                gushiciTag.innerText = data.data.matchTags[0];
            } else {
                gushiciTag.innerText = data.data.origin.author;
            }
          }
        };
        xhr.send();
    }

    jinrishiciLoad()
    </script>
    

</html>