<!DOCTYPE html>
<html>
    <head>
        <meta charset="utf-8">
        
    
        <title> 游盘龙山歌答桃源洞天主人 | 中国近代诗九 </title>
        <meta name="author"  content="JackeyGao">
        <meta name="description" content="Wizardzhou, 万物有灵且美.">
        <meta name="keywords"  content="Wizardzhou,, Python, Django, Poem, chinese-poetry">
        <meta http-equiv="X-UA-Compatible" content="IE=edge,chrome=1" />
        <meta name="viewport" content="width=device-width, initial-scale=1">
        <link rel="stylesheet" href="../../assets/global.css?v=3334">
        <link rel="stylesheet" href="../../assets/theme.css">
        <link rel="stylesheet" href="../../assets/semantic/components/site.min.css">
        <link rel="apple-touch-icon" sizes="180x180" href="../../assets/favicon/apple-touch-icon.png">
<link rel="icon" type="image/png" sizes="32x32" href="../../assets/favicon/favicon-32x32.png">
<link rel="icon" type="image/png" sizes="16x16" href="../../assets/favicon/favicon-16x16.png">
<link rel="manifest" href="../../assets/favicon/site.webmanifest">
<link rel="mask-icon" href="../../assets/favicon/safari-pinned-tab.svg" color="#5bbad5">
<link rel="shortcut icon" href="../../assets/favicon/favicon.ico">
<meta name="msapplication-TileColor" content="#da532c">
<meta name="msapplication-config" content="../../assets/favicon/browserconfig.xml">
<meta name="theme-color" content="#ffffff">
    <link rel="stylesheet" href="../../assets/semantic/components/grid.min.css">

    </head>
    
    <body>
        <div id="main" style="background-image: url('../../assets/images/ying.png'); ">
        
<div id="detail" class="ui stackable two column grid">
    <div class="zuo column">
        <div class="cover" style="background-image: url('../../images/unsplash260.jpg');">
            <div class="intro">
                <div class="inner">
                来自: <a href="https://unsplash.com" target="blank">unsplash</a>
                </div>
            </div>
        </div>
    </div>
    <div class="you column">
        <div class="poetry">
            <div class="inner-wrapper">
                <div class="title">
                    游盘龙山歌答桃源洞天主人
                </div>
                <div class="author">
                    王昌麟
                </div>

                <div class="content" style="padding-left: 1em;">
                     
                     <p>桃源主人示我盘龙吟，动我升高眺远之雄心。</p>
                     
                     <p>马背不如人背稳，跨之可上昆仑岑。</p>
                     
                     <p>主人好游意超迈，导我乘云观上界。</p>
                     
                     <p>随处溪山百丈图，旋行旋展天手快。</p>
                     
                     <p>偕吾徒兮山之脊，拨草寻途愁径窄。</p>
                     
                     <p>当头隐叠翠嶂凡几重，两面削成丹崖约千尺。</p>
                     
                     <p>苍茫四望无人家，饥肠辘辘何所觅食兮渴又无茶。</p>
                     
                     <p>藤密畏逢蛇吐舌，风腥疑有虎磨牙。</p>
                     
                     <p>同人相顾色如墨，百尺竿头退不得。</p>
                     
                     <p>麟也胡为走大荒，凤兮何苦寻荆棘。</p>
                     
                     <p>有时风落孟生帻，有时泥陷阮孚屐。</p>
                     
                     <p>有时汗透左思衣，有时喘坐米颠石。</p>
                     
                     <p>山雨欲来云黯黮，路到难时须放胆。</p>
                     
                     <p>昌黎不合哭华山，取笑千秋吾岂敢。</p>
                     
                     <p>体虽疲兮神则王，掉头已在青云上。</p>
                     
                     <p>飞雪来吟谢客儿，长风吹送陶元亮。</p>
                     
                     <p>山高寺冷无人到，四时冰雪堆堂奥。</p>
                     
                     <p>僧知客为观日来，预言晓霁当先报。</p>
                     
                     <p>我偕弟子卧禅室，迟明僧报日将出。</p>
                     
                     <p>天边万道霞缤纷，山外平铺云浡潏。</p>
                     
                     <p>初吐赤若眉，继似朱涂额。</p>
                     
                     <p>俄见碧牙璜，瞬成血色璧。</p>
                     
                     <p>楚王渡江萍实浮，狮子蹴空火球掷。</p>
                     
                     <p>伟哉造化为大炉，铸出铜钲挂东峄。</p>
                     
                     <p>此行何异登岱宗，低头俯见海波裂。</p>
                     
                     <p>山僧顾言此未足，雾消可见峨山曲。</p>
                     
                     <p>芙蓉城廓在眼前，江流如线缠巴蜀。</p>
                     
                     <p>纵横平壤天府宽，坐见嘉禾黄转绿。</p>
                     
                     <p>群峰蛾伏不碍眼，始知井蛙自局促。</p>
                     
                     <p>我闻此语心颜开，准拟看山不拟回。</p>
                     
                     <p>试登混元顶，再上会仙台。</p>
                     
                     <p>鸡冠石上走一过，宝顶山头览九垓。</p>
                     
                     <p>眼界更无峰隔断，心光且与天徘徊。</p>
                     
                     <p>天公真面未易露，勾留苦受白云锢。</p>
                     
                     <p>主人褰裳不肯住，余亦从之觅归路。</p>
                     
                     <p>进易退难古所叹，此身恨不生羽翰。</p>
                     
                     <p>天梯无磴失栏杆，下视累累乱石乱。</p>
                     
                     <p>乱石如锥起，摇摇行复止。</p>
                     
                     <p>履厚指尖长，一滑痛彻髓。</p>
                     
                     <p>翠微直下坡路矗，风雨漫天雾迷目。</p>
                     
                     <p>绿草蒙茸踏作泥，前人方起后人仆。</p>
                     
                     <p>衣裳湿尽无一乾，雨酿夏气成秋寒。</p>
                     
                     <p>飞鸟不见见应笑，昨何矫健今蹒跚。</p>
                     
                     <p>自从行路无此苦，荒山谁与为宾主。</p>
                     
                     <p>兜鞋十步九艰辛，拄枝一摇三仰俯。</p>
                     
                     <p>想是仙人厌客寻，不然山鬼敢余侮。</p>
                     
                     <p>道遇少年胡，采药上山隅。</p>
                     
                     <p>感激顾盼间，弛担负余趋。</p>
                     
                     <p>下山投亲宿，红日照庭梧。</p>
                     
                     <p>回瞻所过岭，雨气尚模糊。</p>
                     
                     <p>喟然长啸添神智，安见登高胜平地。</p>
                     
                     <p>便使天门秩荡开，群仙转恐忧颠坠。</p>
                     
                     <p>刘伶荷锸自可埋，毕卓抱瓮何嫌醉。</p>
                     
                     <p>忆我七上公车时，出云入云亦游戏。</p>
                     
                     <p>主人吾宗之耆英，新诗赠我如瑶琼。</p>
                     
                     <p>天上绿章倘可奏，翻然亦欲骑长鲸。</p>
                     
                     <p>功成再访赤松子，相与蟠龙高处證前盟。</p>
                     
                </div>


                <div class="meta content">
                    <hr class="line" align="right">
                    <p><a class="link under" href="../../www/list/中国近代诗九.html">中国近代诗九</a></p>
                    <p></p>
                    <p></p>
                </div>

                
            </div>
        </div>
    </div>
</div>

        <div class="mobile">
            <div id="footer" class="content">
                <div id="jinrishici-tag">水月</div>
                <span id="jinrishici-sentence">掬水月在手，弄花香满衣.</span>
            </div>

            <div class="end content">
                <p>© <a class="link under" href="https://weibo.com/wizardzhou/home">wizardzhou.weibo</a> 2020</p>
            </div>
        </div>
        <a href="http://wizardzhou.gitee.io/poem/" class="home-page" aria-label="View my home">
            <img border="0" src="/images/wizardzhou.png" />
        </a>
        </div>
    </body>
    
    
    <script>
    // 今日诗词
    function jinrishiciLoad () {
        var xhr = new XMLHttpRequest();
        xhr.open('get', 'https://v2.jinrishici.com/one.json');
        xhr.withCredentials = true;
        xhr.onreadystatechange = function () {
          if (xhr.readyState === 4) {
            var data = JSON.parse(xhr.responseText);
            // 处理示例
            var gushici = document.getElementById('jinrishici-sentence');
            gushici.innerText = data.data.content;
            var gushiciTag = document.getElementById('jinrishici-tag');
            if (data.data.matchTags.length > 0) {
                gushiciTag.innerText = data.data.matchTags[0];
            } else {
                gushiciTag.innerText = data.data.origin.author;
            }
          }
        };
        xhr.send();
    }

    jinrishiciLoad()
    </script>
    

</html>