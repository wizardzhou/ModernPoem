<!DOCTYPE html>
<html>
    <head>
        <meta charset="utf-8">
        
    
        <title> 劳山纪游百咏选七十九首 | 中国近代诗五十六 </title>
        <meta name="author"  content="JackeyGao">
        <meta name="description" content="Wizardzhou, 万物有灵且美.">
        <meta name="keywords"  content="Wizardzhou,, Python, Django, Poem, chinese-poetry">
        <meta http-equiv="X-UA-Compatible" content="IE=edge,chrome=1" />
        <meta name="viewport" content="width=device-width, initial-scale=1">
        <link rel="stylesheet" href="../../assets/global.css?v=3334">
        <link rel="stylesheet" href="../../assets/theme.css">
        <link rel="stylesheet" href="../../assets/semantic/components/site.min.css">
        <link rel="apple-touch-icon" sizes="180x180" href="../../assets/favicon/apple-touch-icon.png">
<link rel="icon" type="image/png" sizes="32x32" href="../../assets/favicon/favicon-32x32.png">
<link rel="icon" type="image/png" sizes="16x16" href="../../assets/favicon/favicon-16x16.png">
<link rel="manifest" href="../../assets/favicon/site.webmanifest">
<link rel="mask-icon" href="../../assets/favicon/safari-pinned-tab.svg" color="#5bbad5">
<link rel="shortcut icon" href="../../assets/favicon/favicon.ico">
<meta name="msapplication-TileColor" content="#da532c">
<meta name="msapplication-config" content="../../assets/favicon/browserconfig.xml">
<meta name="theme-color" content="#ffffff">
    <link rel="stylesheet" href="../../assets/semantic/components/grid.min.css">

    </head>
    
    <body>
        <div id="main" style="background-image: url('../../assets/images/ying.png'); ">
        
<div id="detail" class="ui stackable two column grid">
    <div class="zuo column">
        <div class="cover" style="background-image: url('../../images/unsplash198.jpg');">
            <div class="intro">
                <div class="inner">
                来自: <a href="https://unsplash.com" target="blank">unsplash</a>
                </div>
            </div>
        </div>
    </div>
    <div class="you column">
        <div class="poetry">
            <div class="inner-wrapper">
                <div class="title">
                    劳山纪游百咏选七十九首
                </div>
                <div class="author">
                    黄公渚
                </div>

                <div class="content" style="padding-left: 1em;">
                     
                     <p>劳盛别异志图经，雄峙鳌山百里青。</p>
                     
                     <p>襟带黄腄表东海，天留福地慰真灵。</p>
                     
                     <p>禺号移海走蛟龙，负气争高百二峰。</p>
                     
                     <p>怪底蓬莱遗左股，浮空朵朵碧芙蓉。</p>
                     
                     <p>埶凌天汉镇蛟宫，蜃气楼台带断虹。</p>
                     
                     <p>此是祖龙回驭地，蓬壶圆峤有无中。</p>
                     
                     <p>怪石狰狞鬼面皴，黑如积铁白如银。</p>
                     
                     <p>鲸波涌出珊瑚礁，胜践来寻寂寞滨。</p>
                     
                     <p>畅好山光夹道迎，盈盈九水眼波明。</p>
                     
                     <p>冈峦回望南龙口，此是游山第一程。</p>
                     
                     <p>竹窝河畔漫勾留，弹月桥边夕照收。</p>
                     
                     <p>流水声谐琴筑韵，尽饶幽趣付閒鸥。</p>
                     
                     <p>葛场山北席山南，小憩奔车九水庵。</p>
                     
                     <p>楼馆参差台柳路，垂杨弥望碧毵毵。</p>
                     
                     <p>眼前攒崿雨新晴，隔水人家带豆棚。</p>
                     
                     <p>百里蜿蜒驰道尽，登山到此舍车行。</p>
                     
                     <p>棒石针岩鸟道斜，山皴斧劈间披麻。</p>
                     
                     <p>上游水汇桑家涧，百里河声走白沙。</p>
                     
                     <p>鹰窠河畔日昏黄，九水分流入下方。</p>
                     
                     <p>破庙无僧集蝙蝠，阅人佛亦厌津梁。</p>
                     
                     <p>淙淙涧溜挟泥沙，石咽泉声寂不哗。</p>
                     
                     <p>峡入玉鳞天一线，两山壁立似排衙。</p>
                     
                     <p>黛蓄膏渟不测渊，靛缸倒影蔚蓝天。</p>
                     
                     <p>临流石几科头坐，领取潮音一味禅。</p>
                     
                     <p>齐烟九点接氤氲，俛视苍茫八表昏。</p>
                     
                     <p>呼吸直疑通帝座，振衣劳顶望天门。</p>
                     
                     <p>试登绝顶探泉源，突兀中天定一尊。</p>
                     
                     <p>磕掌峰前穷远目，众山环列若儿孙。</p>
                     
                     <p>鸟道山梁出紫烟，风篁雨箨翠娟娟。</p>
                     
                     <p>坐贪蔚竹庵前月，举火来参玉版禅。</p>
                     
                     <p>苍然岚气接诸天，云海沉沉頫大千。</p>
                     
                     <p>领袖群峰无我相，老僧入定不知年。</p>
                     
                     <p>二水澄潭浸碧虚，锦屏倒影压芙蕖。</p>
                     
                     <p>峭岩一窍开混沌，石破天惊草昧初。</p>
                     
                     <p>梯田禾稼碧于油，犬吠鸡声閧一丘。</p>
                     
                     <p>极望巑岏青不断，饮溪山似橐驼头。</p>
                     
                     <p>澄潭见底数鯈鱼，松籁沉沉乐出虚。</p>
                     
                     <p>回首神清宫去路，大劳山色迓肩舆。</p>
                     
                     <p>缥缈天绅树杪明，夜来一雨遍山鸣。</p>
                     
                     <p>飞泷四射无拘束，博取花花浪子名。</p>
                     
                     <p>纵横三尺石棋盘，独坐山头袖手看。</p>
                     
                     <p>漫道烂柯人世异，仙翁曾此控飞鸾。</p>
                     
                     <p>积李崇桃烂漫春，红嫣紫姹负芳辰。</p>
                     
                     <p>轻箯重过雕龙嘴，秋色无端上白蘋。</p>
                     
                     <p>天吴跋浪日车翻，沙碛参差落涨痕。</p>
                     
                     <p>红叶著霜红似火，钓龙矶上立黄昏。</p>
                     
                     <p>群峭摩天碧四围，斐然亭上坐忘归。</p>
                     
                     <p>钟声依水无边际，又挟空林落叶飞。</p>
                     
                     <p>卧鱼形肖石盘陀，仄径崎岖踏软莎。</p>
                     
                     <p>空穴来风声震谷，逄逄叠鼓吼灵鼍。</p>
                     
                     <p>海市混茫背日开，鹤山东接小蓬莱。</p>
                     
                     <p>先天庵擅天门胜，邋遢仙留石一堆。</p>
                     
                     <p>峭壁斑斓菭养茸，观音岩现妙鬘容。</p>
                     
                     <p>一庵附石如屏障，古洞谽谺有伏龙。</p>
                     
                     <p>天半朱霞日色浑，贮云轩畔坐黄昏。</p>
                     
                     <p>松涛谡谡逍遥径，一路蝉声望海门。</p>
                     
                     <p>蟠松偃盖近天都，大石轮囷虎负嵎。</p>
                     
                     <p>云海须臾生万幻，群峰浮白若樗蒲。</p>
                     
                     <p>上苑西边落照红，海云庵接太平宫。</p>
                     
                     <p>大书深刻狮峰石，山海奇观笔阵雄。</p>
                     
                     <p>行脚山空拾断樵，秋风飒飒树萧萧。</p>
                     
                     <p>山庭烟锁犹龙洞，朱噣魂飞不可招。</p>
                     
                     <p>烟绦雾甲柳僛僛，环水人家镜里窥。</p>
                     
                     <p>夹岸荷花香十里，闹红一舸入烟陂。</p>
                     
                     <p>望门还似鸟投林，小憩山家傍碧岑。</p>
                     
                     <p>河是悬心村反岭，风寒始觉入山深。</p>
                     
                     <p>路入苍烟晓望村，几家老树半遮门。</p>
                     
                     <p>青帘斜出丹枫外，回首冈峦落日昏。</p>
                     
                     <p>接队昏鸦作道场，四山合抱塔中央。</p>
                     
                     <p>摩天一揽三标胜，百福庵头坐夕阳。</p>
                     
                     <p>漫寻丹灶吊长春，玉蕊楼高迹已陈。</p>
                     
                     <p>篆叶楸兼书带草，康成书院委荒榛。</p>
                     
                     <p>两峰夹峙石为门，应谷长风万骑奔。</p>
                     
                     <p>付与茅庵专一壑，孤松坐对欲忘言。</p>
                     
                     <p>缭白萦青带远峦，夕阳涧底响鸣湍。</p>
                     
                     <p>攀藤直上清风岭，山径羊肠十八盘。</p>
                     
                     <p>斜阳冉冉下西崦，返影鎏金碧落岩。</p>
                     
                     <p>风振长林疑虎啸，云峰负日露双尖。</p>
                     
                     <p>苍松作队接天青，峭壁摩空展翠屏。</p>
                     
                     <p>倒景奔泉泻金液，五华映日玉亭亭。</p>
                     
                     <p>轸石擎空梳洗楼，飞升玉女渺青虬。</p>
                     
                     <p>桃花片片飞三月，安得探奇最上头。</p>
                     
                     <p>峭崿千寻頫海滨，山溪曲折草如茵。</p>
                     
                     <p>翠屏岩下眠龙石，落日光摇闪赤鳞。</p>
                     
                     <p>石面斜平若发硎，大风有隧似惊霆。</p>
                     
                     <p>琳宫夜祀东华帝，拜石来看北斗星。</p>
                     
                     <p>苍茫暝色接林坰，天外峦光一逻青。</p>
                     
                     <p>花讯盛于三月半，买春人醉少山亭。</p>
                     
                     <p>梵呗微微法海祠，丹山花事忆年时。</p>
                     
                     <p>桃花十里春风路，成就茅亭一段奇。</p>
                     
                     <p>滨海人家罨画中，橛头船趁鲤鱼风。</p>
                     
                     <p>鸣榔唱晚渔歌起，杨柳湾旁繫钓筒。</p>
                     
                     <p>登窑面海枕山陲，茅舍疏疏间竹篱。</p>
                     
                     <p>梦断春风千顷雪，梨花廿里悔芳时。</p>
                     
                     <p>巉岩触处履蒙茸，潮汐山趺日夜舂。</p>
                     
                     <p>石老人禁风日暴，坐看尘劫不龙钟。</p>
                     
                     <p>凉水源头碧一洼，二山合处涧名茶。</p>
                     
                     <p>镜中倒影秋千崮，鼓吹林陬两部蛙。</p>
                     
                     <p>瘣木生瘿丑茵肥，岩屏泼翠锁烟霏。</p>
                     
                     <p>眼明四叠龙潭瀑，界破青山匹练飞。</p>
                     
                     <p>南窑合杳乱峰堆，神观遄飞出九陔。</p>
                     
                     <p>猱狖道通砖塔岭，将军槽已没蒿莱。</p>
                     
                     <p>荒荒海气四天垂，新月云端展翠眉。</p>
                     
                     <p>凭吊慈光无主洞，石门矗立自然碑。</p>
                     
                     <p>黄昏渺渺上方钟，荦确幽探蹑虎踪。</p>
                     
                     <p>雾鬓云鬟天外立，日成迟我美人峰。</p>
                     
                     <p>淩虚铁瓦殿崔嵬，风口闲行路隩隈。</p>
                     
                     <p>七二叠山云际现，饱餐秀色钓鱼台。</p>
                     
                     <p>摩头千仞碧嵯峨，海色云容自璗摩。</p>
                     
                     <p>天岔汪头晞发坐，日从梯子石边过。</p>
                     
                     <p>独立云端见似人，頫看沧海几扬尘。</p>
                     
                     <p>幕云崮与凌烟崮，争及金刚不坏身。</p>
                     
                     <p>乘槎万里别人间，男女三千去不还。</p>
                     
                     <p>终古浪淘徐福岛，何曾海外有仙山。</p>
                     
                     <p>两峡中通八水河，海门峭壁郁嵯峨。</p>
                     
                     <p>当流石似孤罴坐，赴海奔湍马下坡。</p>
                     
                     <p>石隥千盘落照明，㩳身万仞眺秋晶。</p>
                     
                     <p>松风凉入三千界，把袂洪崖谒上清。</p>
                     
                     <p>玉皇殿阯矗松门，天外丰碑缔搆存。</p>
                     
                     <p>一树牡丹枝半萎，椒浆香玉与招魂。</p>
                     
                     <p>石桥曾此纪朝真，杨柳丝丝拂钓纶。</p>
                     
                     <p>大字擘窝青玉案，道人遗墨吊长春。</p>
                     
                     <p>猗猗箓竹锁云关，银杏虬柯碧藓斑。</p>
                     
                     <p>窝入秘巴寒澈骨，玲珑楼观俨仙山。</p>
                     
                     <p>明霞洞外接天风，岩幌千寻倚碧穹。</p>
                     
                     <p>安得打包留信宿，坐看朝旭破鸿蒙。</p>
                     
                     <p>罡风猎猎夕阳昏，石隥盘空近帝阍。</p>
                     
                     <p>群峭摩天争赑屃，云中山顶望昆仑。</p>
                     
                     <p>海印基残竹万丛，耐冬花老梦成空。</p>
                     
                     <p>诛茅还与山争地，羽士能专十亩宫。</p>
                     
                     <p>倚仗山门听晓钟，野花细碎绽红茸。</p>
                     
                     <p>三清殿外唐槐树，枝干盘拿欲化龙。</p>
                     
                     <p>酒糟矼接试金滩，侧足蛇行路诎盘。</p>
                     
                     <p>地尽神州山脉断，东南一望海漫漫。</p>
                     
                     <p>早春天气忆芳菲，山腹琳宫碧四围。</p>
                     
                     <p>一树山茶红似火，化身绛雪是耶非。</p>
                     
                     <p>送我蝉声一径幽，枫林策策飒先秋。</p>
                     
                     <p>二宫分路摩崖字，上下伽蓝一望收。</p>
                     
                     <p>梯石层层落照红，峰头极目揽雌虹。</p>
                     
                     <p>东平岚在青天外，隐隐钟声出梵宫。</p>
                     
                     <p>青黄山是钓人家，晒网门前夕照斜。</p>
                     
                     <p>路入仙源何世界，等閒一饭饱胡麻。</p>
                     
                     <p>云旗缥缈万灵奔，浪啮山趺日吐吞。</p>
                     
                     <p>天外罡风吹海立，苍茫暮色八仙墩。</p>
                     
                     <p>俛仰兴衰问水滨，青山麃子石嶙峋。</p>
                     
                     <p>尽饶波海参天胜，古碣苔封阅几秦。</p>
                     
                     <p>高下岩扃绝鸟踪，亭亭翠盖踞苍龙。</p>
                     
                     <p>拿云排日飞晴雪，更访清虚白骨松。</p>
                     
                     <p>兰若丰碑慧炬残，摩崖天宝剩棋盘。</p>
                     
                     <p>何当更上烟台顶，片石摩挲晋太安。</p>
                     
                     <p>文物山中几孑遗，元钞册府宝元龟。</p>
                     
                     <p>经函道释双明藏，疑有山灵与护持。</p>
                     
                     <p>选新掷楯忆逄萌，都讲公沙有重名。</p>
                     
                     <p>通德门高传学派，流风人仰郑康成。</p>
                     
                     <p>玄晶孕石玉无瑕，石耳登盘间蕨芽。</p>
                     
                     <p>苍木黄精收药笼，四时生计足山家。</p>
                     
                     <p>醉唤青莲餐紫霞，卅年道长似浮家。</p>
                     
                     <p>平生尽有看山癖，识路何堪马齿加。</p>
                     
                </div>


                <div class="meta content">
                    <hr class="line" align="right">
                    <p><a class="link under" href="../../www/list/中国近代诗五十六.html">中国近代诗五十六</a></p>
                    <p></p>
                    <p></p>
                </div>

                
            </div>
        </div>
    </div>
</div>

        <div class="mobile">
            <div id="footer" class="content">
                <div id="jinrishici-tag">水月</div>
                <span id="jinrishici-sentence">掬水月在手，弄花香满衣.</span>
            </div>

            <div class="end content">
                <p>© <a class="link under" href="https://weibo.com/wizardzhou/home">wizardzhou.weibo</a> 2020</p>
            </div>
        </div>
        <a href="http://wizardzhou.gitee.io/poem/" class="home-page" aria-label="View my home">
            <img border="0" src="/images/wizardzhou.png" />
        </a>
        </div>
    </body>
    
    
    <script>
    // 今日诗词
    function jinrishiciLoad () {
        var xhr = new XMLHttpRequest();
        xhr.open('get', 'https://v2.jinrishici.com/one.json');
        xhr.withCredentials = true;
        xhr.onreadystatechange = function () {
          if (xhr.readyState === 4) {
            var data = JSON.parse(xhr.responseText);
            // 处理示例
            var gushici = document.getElementById('jinrishici-sentence');
            gushici.innerText = data.data.content;
            var gushiciTag = document.getElementById('jinrishici-tag');
            if (data.data.matchTags.length > 0) {
                gushiciTag.innerText = data.data.matchTags[0];
            } else {
                gushiciTag.innerText = data.data.origin.author;
            }
          }
        };
        xhr.send();
    }

    jinrishiciLoad()
    </script>
    

</html>